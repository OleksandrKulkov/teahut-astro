---
title: Вісім чаш життя в чаї
author: Ву Де
description:
  "Ми живемо в Чаї. Саме на цьому заснована наша Традиція. І хто б то не був – чайні ченці, які весь свій час приділяють цьому, чи домогосподарі, що можуть виділити лише частку своєї енергії Шляхові Чаю – мета в усіх одна й та сама: пробудження і присутність через чай."
pubDate: 2014-08-12
featured: false
draft: false
tags: ["Традиція", "Ча Дао", "Чай із чаш", "Чай ґонфу"]
---

import imageUrl from './images/the-eight-bowls-1.jpg';

Ми живемо в Чаї. Саме на цьому заснована наша Традиція. І хто б то не був – чайні ченці, які весь свій час приділяють цьому, чи домогосподарі, що можуть виділити лише частку своєї енергії Шляхові Чаю – мета в усіх одна й та сама: пробудження і присутність через чай. Життя і практика мають допомагати зрощувати власну глибинну мудрість і потоді в цьому чистому дусі чаю ділитися внутрішнім спокоєм з иншими – листя і вода пропонуються вільно з усвідомленням єдности Буття і лікувальної сили в товаристві з Природою і одне з одним.

Для традиції дуже важливо лишатися живою. Це як чай, що буде мати цілющу силу тільки тоді, коли він живий і сповнений енергії. Через це ми маємо поводитися обережно з догмами та формальностями задля дозволу майбутнім поколінням пристосовувати цей Шлях Чаю до істин і ситуацій, з якими вони стикатимуться. Нам треба передавати це високорозвинене знаряддя без схильности до концепцій чи слів, які їх оточують. Жива, плинна мудрість повинна бути гнучкою, зростати й адаптуватися до характеру цього світу. То має бути відкрита система, що здатна вбирати в себе й розвивати будь-яку істину в усі часи.

Ми подорожуємо разом як людські особистості – у кожного своя доля, кожен зі своїми унікальними здібностями й можливостями для служення. І наша мета полягає в тому, щоби сприяти пробудженій долі в кожному без виключень. Бо в нас на всіх одне серце й традиція в нас єдина – традиція Землі.

Ми умовно поділили життя в чаї на вісім чаш, вісім аспектів, але до них не треба ставитись як до догм. Цей поділ необхідний тільки для спілкування і він не важливий. Набагато значущим у цій традиції є щоденне вживання цих восьми чаш чайного життя і обумовлені ним трансформації свідомости – прозріння, що сягають найглибших краївок цього світу, де на ясній поверхні кожної з восьми чаш, немов діаманти Індри, відображаються решта сім.

Один з наших майстрів каже, що коли ви схочете добре заварювати чай, то спочатку треба навчитися бути людиною. Наприклад, без медитації та молитви не буде майстерности в духовному, без чого життя в чаї буде неплідне. Таким чином, кожен з восьми аспектів цього життя, так як ми його проживаємо, є фракталом у будь-якому иншому.

У Дзені вчителі часто ставлять своїх учнів перед коанами, щоби глибше зазирнути в їхнє розуміння традиції. Відповіддю на них є швидше стан свідомости, ніж якісь певні слова чи поезія. Коли учень стає уособленням цього стану, вчитель дізнається про те, і тоді будь-яка відповідь буде прийнятною. Ось чому багато подібних діялогів зводяться до повторення майстром відповіді свого учня слово-в-слово – коли учень давав відповідь, вона була неправдива, та коли вона промовляється зі свідомости майстра, вона стає слушною. Подібно до цього життям у чаї треба жити, а не обговорювати його. Ці вісім практик є Дао, Шлях Життя. Якщо ви цілком не зануритесь у них, то не зможете їх зрозуміти.

Навіть якщо цей вступ і повинен допомогти з'ясувати роботу та її напрями, та коли різні люди будуть здійснювати будь-що з різноманітних аспектів цього Дао, вони можуть мати вигляд і відчуватися для них неоднаково, і справжнє усвідомлення їхньої ефективности прийде лише в живій формі кожного з них. Малюнки місцевої флори в енциклопедії дуже відрізняються від живих рослин у нескінченності їх різноманітностей. Навчення і розуміння є часто добрим заохоченням до практики, та все це скорше убога заміна навіть найменшій участі, так само як і обговорення чаю не замінить справжньої чаші. І, як казав майстер Дзен, доказ знаходиться в самій чашці. Коли ті, хто пробудилися, випивають чашку вашого чаю, вони дізнаються про стан вашого розуму, у якому його було приготовано. Зрощування і поширення духовного пробудження через чай є давньою традицією, можливо навіть старішою за людство.

Вісім чаш життя в чаї:
- Майстерні методи; Етична чистота
- Досконалий розум; Медитація
- Покірливість і Вдячність; Навчання, Споглядання і Молитва
- Чистота моральна й фізична
- Фізичне здоров'я; Дієта та Рухливість
- Зцілення і Спільнота; Робота й Служення
- Зв'язок з Великою Природою; Чай із чаш
- Витонченість і Краса; Чай Ґонфу

<p>&nbsp;</p>
 
### Майстерні методи; Етична чистота

Аніж розмірковувати про правильне й хибне, наводити докази чи засуджувати, краще визначимо моральність у термінах вправности, цілісности й здоров'я. Ми є тим, що ми робимо, і те, як саме ми поводимося з собою та иншими, впливає на наш чай. Отже ми маємо шанувати життя, а не вбивати; з любов'ю до свободи від матеріяльного володіння уникати зажерливости й пристрасти. Ми усвідомлюємо, що наші дії, слова й, найважливіше, наші думки по відношенню до самих себе й до инших усебічно впливають на нашу можливість жити життям у чаї. Замість того щоби формалізувати етичні норми поведінки, ми вправляємося в смирности й розпізнаванні істинної Єдности Буття. З цього усвідомлення виникають справжня любов і співчуття, і саме в такому стані всі наші дії будуть чистими. Тільки так ми будемо з гідністю ступати цією землею. Коли Єдність усвідомлюється, то вже неможливо чинити щось без вправности – життя, подібно до чаю, перетікає з однієї порожньої посудини в иншу. "Люби й роби те, що забажаєш",– так можна узагальнити цей закон.

<p>&nbsp;</p>

### Досконалий розум; Медитація

Без досконалого розуму ми ніколи не будемо тримати голову високо, які б чудові наміри не мали. Розум – то міцний і могутній слон, що може як служити, так і руйнувати. Тому наші центри й школи завжди будуть місцями для медитацій, рівно як і життя в чаї в цій традиції матиме у своєму складі ранкову й вечірню медитаційні сесії, щоби створювати кожен день у спокої та центрованості. Також у житті кожного чайного прочанина мають бути триваліші ретрити. Так само як ми потребуємо щодня пірнати час від часу глибше в цілющі води мовчання, нам треба також иноді глибше дихати задля балансування періодів активности й недвижности й робити це з присутністю. Наш розум – скаламучені води, і тільки спокійна нерушність може додати чистоти, якої ми шукаємо у своєму чайному житті. Зв'язок між чайником для води, чайником для заварювання і чашками є довершеним у їхній порожності, що пов'язує їх усіх. Порожність посуду – це те, що робить його корисним, що поєднує його з иншим посудом. Ось так усі величні чаї виходять з медитативного розуму.

<p>&nbsp;</p>

### Покірливість і Вдячність; Навчання, Споглядання і Молитва

Сутність усіх релігійних ритуалів полягає в справжній довершеності й проголошенні стану буття – коли невидиме стає видимим на фізичному рівні. Ми створюємо вівтарі нашим власним внутрішнім істинам. Коли я з низьким уклоном підходжу до Будди, я б'ю чолом пробудженню і спокою в собі. Я спочатку навчаюсь скорятися Божественній природі в собі, а потоді починаю отримувати мудрість від тих людей, місць і речей, що оточують мене. Щоденні молитви й споглядання сприяють моїй медитації і чаю, так само як допомагає і теоретичне вивчення осяянь майстрів минулого й сучасности – у них я знаходжу дороговкази до моїх істин, де містяться слова й шляхи, яких я потребую для висловлення свого досвіду, сили й надії иншим. У цьому вивченні ми не намагаємося повторювати будь-кого зі святих, мудреців чи провидців, а швидше шукаємо натхнення і вказівки в нашому пошуку самих себе. У молитві ми не прагнемо донести до Божественного наші бажання, а радше виявити свої найглибші істини. Ми шукаємо, як створити у своєму житті священне місце, яке б завжди нагадувало нам про нашу справжню подобу. У оточенні квітів, фруктів, пахощів, чаю та світла ми пам'ятаємо, і наша церемонія, власне, стверджує цей факт, що ми є Матінкою Природою, ми є стражданням і прощенням, і наша природа – це природа Будди. Справжня молитва благає про прощення, і вона може виникнути як подяка за нескінченне благословення, що ллється щоденно на кожного з нас; чи це молитва про добрість з любов'ю та поділ наших заслуг з иншими на цьому духовному шляху; або ми молимо Бога чи наше вище Я, щоби Вони відкрили нам свою Божественну Волю і дарували нам силу прийняти Її. Ми молимо, щоби Воля Божа, не наша власна, розкрила себе через наш внутрішній зв'язок із Дао. І коли ми бачимо цей шлях, ми просимо про прийняття і сміливість іти ним. Вища майстерність у приготуванні чаю – коли він сам визначає, як його треба готувати. Так само й у житті: ми маємо "прибратися з дороги" й дозволити цій вищій течії вільно проходити крізь нас. Так чай струмує чайником і чашками.

<img src={imageUrl} alt="Чай із чаш" />

### Чистота моральна й фізична

Шанування і чистота сприятимуть життю в чаї, а також взаємодії спокою і мудрости через чай. Чистота має поширюватися на всіх рівнях, від тіла й до чайної кімнати, духу й розуму. Ми повинні поважати простір і все те, що наповнює його – існує навколо нас – і підтримувати свої домівки, а особливо свої місця для чаювання, чистими та ясними, щоб усі ті, хто заходив до них, навіть і ми самі, знайшли тут спокій. Нехай розгублений чи сум'ятливий розум знайде тут злагоду й чистоту, особливо якщо той сум'ятливий розум наш власний. Є якийсь глибокий спокій у тому, коли ви уважно викладаєте все своє приладдя для чаю, а потім оглядаєте його впродовж декількох хвилин медитації, перш ніж почати. І як усе справжнє в житті, ваше чаювання не має лишати по собі жодних слідів: усе повинно бути ретельно очищено після того, як чай було подано, і гості розійшлися. Так само це стосується і внутрішнього: коли попередні наші чаювання лишають всередині якийсь осад і цим змушують нас до розумових порівнянь, то воно не йде нам на користь, перешкоджає зв'язку з теперішнім моментом. Змийте будь-які сліди чаю, коли все скінчиться, ретельно вичистіть – внутрішньо й зовнішньо – так, щоби ваші гості збагнули, що є лише одна зустріч, один шанс. Саме так справжня присутність і зв'язок будуть мати можливість зростати у вашому житті й чаї.

<p>&nbsp;</p>

### Фізичне здоров'я; Дієта та Рухливість

На жаль, більша частина цього світу вдалася до розмежовування життя: тіло для докторів, розум для психіатрів, душа – релігії. Справжнє зцілення потребує уніфікації цих штучних огорож. Життя в чаї – це звичайне життя, і воно поширюється однаково на всі аспекти істини. Священне має текти крізь тіло й дух і тим самим поєднувати, а тоді й цілком перевершувати всі умовні кордони. Те, що ми їмо, неймовірно впливає на наш чай. Чиста їжа – вона або вегетаріанська, або та, яку підносили й потім приймали з відкритим чистим серцем. Ми повинні підтримувати фізичне здоров'я, щоб мати також і міцний дух. Чай завжди ототожнювали з медициною в її найчистішій формі. Ми п'ємо його задля того, щоби вивести токсини як з наших тіл, так і з наших сердець. Так само приготування чаю викликає течію енергії крізь наші тіла. Через те ми практикуємо Ціґон, Тайдзіцюань чи Йоґу, що робить цей потік виточенішим, адже ми знаємо, що воно впливає на те, як ми живемо та як ми готуємо свій чай.

<p>&nbsp;</p>

### Зцілення і Спільнота; Робота й Служення

Служення нашому світові – єдина причина, заради якої ми шукаємо майстерности в чаї. Ба більше, можливо це парадокс, але фактично шлях до самої майстерности складається зі служення, адже майстерність ця без нього недосяжна. Зрощуючи внутрішнє усвідомлення і спокій, ми маємо прагнути розділити це з иншими. Коли ми віднаходимо Єдність у середині самих себе, то в той же час ми присвячуємо себе шляхові зцілення цього світу через кожну чашу, адже жодна істота не може бути здоровою в нездоровому середовищі. Ми є цією землею, цим повітрям, цими горами й цим чаєм; і розділення цього – це також ми. У спільноті ми знаходимо силу й підтримку, приклад і головування. Разом ми зможемо досягнути значно більше, ніж кожен з нас поодинці. Цю традицію викувано з поєднаних знань чайних майстрів, мудреців, провидців і самітників від прадавніх часів до сучасности. Тож жертвуймо свій час, гроші й енергію на поширення пробудження і зцілення через чай та розділяймо це життя і цей Шлях з усіма істотами. Як практика, служення допомагає нам звільнитися від наших планів і прагнень на користь себе, до глибини душі поєднуючи нас з иншими. Також ми маємо працювати над тим, щоби вийти за межі роздвоєння між святим і мирським. Усе, що ми робимо, і є нашим власним життям, і немає нічого, що би не належало нашому Дао. Замість того щоби здобувати багатство, владу й славу за межами свого центру, ми повинні знаходити засоби для існування саме на цьому духовному шляху й подорожувати разом з цим. Скажімо більше, ми маємо розглядати нашу працю в суспільстві, як один із різновидів служення, що дозволяє нам жертвувати дещо зі своїх запасів, так само як і можливість працювати на самих себе, з усією відповідальністю і тими взаєминами, що зустрічаються в цьому світі. Так як і лотос, ми не можемо вижити без цього болота.

![Зв'язок з Великою Природою; Чай із чаш](./images/the-eight-bowls-2.jpg)

### Зв'язок з Великою Природою; Чай із чаш

Листок – то найвища священна книга. Чайні сутри писалися не мовою людини, а мовою гір і лісів, землі й повітря, струмків, річок, сонячного й місячного світла. Це листя містить у собі величезну кількість томів. Якби ми тільки навчилися розуміти його мову... У прадавні часи казали, що листок упав у казан до Божественного Імператора Шень Нуна, коли той сидів у медитації. Легенда ця свідчить нам про необхідність існування людини для царства рослин, щоби звернутися до нас і вказати нам про наше походження. Коли ми п'ємо чай з чаш, ми повертаємося до найдавнішого способу заварювання. Так чай пили протягом тисячоліть. І, як і вони, через це ми так само шукаємо поєднання з Духом Чаю. У листі й воді ми знаходимо простий зв'язок із Природою і корінням; ми занурюємось у глибини нашого часу та еволюції, щоби віднайти своє джерело. У такий шлях ми також вимиваємо будь-які домагання на звання експертів, не дозволяючи собі набути через практику відчуття вищости, що призведе до втрати єдиного шансу на зв'язок із Природою, иншими й самим собою. Ми п'ємо чай з чаш у хижці шамана задля зцілення і тиші, мудрости й рун, що своїми випаровуваннями-прожилками натякають на шлях до відкриття Великої Таємниці.

<p>&nbsp;</p>

### Витонченість і Краса; Чай Ґонфу

Наше чайне життя не тільки зміцнює зв'язок із Природою через Листя, а ще й співнастроює зі своєю сутністю. Тому необхідно розвивати внутрішню і зовнішню гармонію, плин з абсолютного у відносне. Ми вивчаємо цей потік через вправляння у чаї Ґонфу, розвиваємо свою чутливість і витонченість, коли готуємо чай щоразу краще. Ми повинні витрачати необхідний час як на відповідні вправи задля витоншування свого смаку, своєї чутливости до настою і його Ці, так і на деяке наукове вивчення чаю і духовних матерій тощо – для розвитку свого інтелекту. Ми мусимо бути в змозі чітко висловлюватися про чай і духовні матерії і комфортньо при цьому почуватися. Чайна майстерність передбачає вишуканість у всіх видах чайного посуду, дискусій, приготуванні й поданні. Нам треба розпізнавати сухе листя за виглядом і ароматом і вміти приготувати його з усією грацією і красою, що перевищують звичні. Ми маємо докласти всіх зусиль у заварюванні чаю в той спосіб, яким він сам хоче бути завареним, щоби дізнатися про його внутрішню природу й стати вишуканою частиною цього потоку. Ми також маємо розвивати естетичну почуттєвість, усвідомивши те, що краса походить від Божественного, і що це також істотно впливає на нашу спроможність трансформувати инших через чай. Чудове оформлення чайного місця сприяє перетворенню людини. Уся ця витонченість повинна направити наш дух і навчити нас, як нам жити у вишуканості.

![Велика Природа](./images/the-eight-bowls-3.jpg)

<p>&nbsp;</p>
<p style="text-align: right; font-size: 0.9rem"><em>Стаття з'явилася в часописі</em><br /><em>"Global Tea Hut" у лютому 2013 року.</em><br /><em>Перекладено спеціяльно для <em>teahut.com.ua</em></em></p>
<div style="display: flex; justify-content: end;">
  <img style="display: block;" src="/images/teakettle.gif" alt="Малюнок чайника й чашки" />
</div>
